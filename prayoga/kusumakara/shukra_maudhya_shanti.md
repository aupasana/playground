---
layout: prayoga
language: sa
title: शुक्रमौढ्यशान्तिः
---
{::options parse_block_html="true" /}

॥ अथ शुक्रमौढ्यशान्तिः (शान्तिकुसुमाकरे) ॥ 

उपाकर्म न कुर्वीत शुक्रो मूढो भवेद्यदि ।  
बाल्ये वाऽपि च वृद्धत्वे शुक्रस्य न समाचरेत् ॥  
शान्तिं कृत्वैव कुर्वीत न चेत्तन्निष्फलं भवेत् ॥

गोमयेन शुचिं देशमुपलिप्य विधानतः ।  
विधाय स्थण्डिलं तत्र व्रीहिराशिं विनिक्षिपेत् ॥

तण्डुलांस्तत्र निक्षिप्य स्थापयेच्च घटं नवम् ।  
निष्कमात्रसुवर्णेन शुक्रस्य प्रतिमां कृताम् ॥ 

निक्षिपेत्समलङ्कृत्य पञ्चगव्येन शोधिताम् ।  
दक्षिणोत्तरयोस्तस्य प्रधानकलशस्य तु ॥ 

कुम्भद्वयं च संस्थाप्य हेम्ना वा रजतेन वा ।  
अधिप्रत्यधिदेवार्थं निक्षिप्य प्रतिमाद्वयम् ॥ 

आरभेत ततः शान्तिमाचार्यस्तु ततः शुचिः ।  
आदावनुज्ञाप्य विप्रानभ्यर्च्य च गणाधिपम् ॥ 

सङ्कल्प्योद्वास्य विघ्नेशं सन्तोष्य च नवग्रहान् ।  
कुम्भकार्यं विधायाथ वरुणावाहनान्तरम् ॥ 

आवाहयेत्तन्मन्त्रेण शुक्रं तत्प्रतिमोपरि ।  
अधिदेवं दक्षिणत आवाह्यास्य च मन्त्रतः ॥ 

अथ प्रत्यधिदेवं चाप्युत्तरे तस्य मन्त्रतः ।  
आवाह्याथ प्रतिष्ठाप्य प्राणान् सम्यक् समर्चयेत् ॥ 

कुम्भं स्पृशन् ??? ऋत्विग्भिः सहितं ततः ।  
वेदादीनायुष्यसूक्तं मृत्युसूक्तमतः परम् ॥ 

ब्रह्मविष्ण्वीशसूक्तानि श्रीभू[सूक्तं?] ततो जपेत् । 
प्रवःशुक्रायेति मन्त्रं शुक्रं ते अन्यदित्यपि ॥ 

अष्टोत्तरसहस्रं वाऽप्यष्टोत्तरशतं ??? ।  
मन्त्रद्वयं चाथ जपेदधिप्रत्यधिदेवयोः ॥ 

आसत्येनोदुत्यमिति चित्रमित्यृक्त्रयं जपेत् ।  
त्रिर्जपेत् परिधानीयामित्येवं जप ईरितः ॥ 

कुम्भस्यैशानदिग्भागे प्रतिष्ठाप्य हुताशनम् ।  
स्वगृह्योक्तविधानेन मुखान्तं होममाचरेत् ॥ 

उदुम्बरसमिद्भिश्च हविषाऽज्येन चाहुतिः ।  
प्रवःशुक्रेति मन्त्रेण शुक्रं त इति वा हुनेत् ॥ 

अष्टोत्तरसहस्रं वा अष्टोत्तरशतं तु वा ।  
ततः स्विष्टकृतं हुत्वा होमशेषं समाप्य च ॥ 

संपूज्योद्वास्य वेदांश्च प्रोक्ष्य मन्त्रैश्च वैदिकैः ।  
अभिषिञ्चेत् पुण्यमन्त्रैरुपाकर्मकृतो द्विजान् ।  
दद्यात् कुम्भान् सप्रतिमानाचार्याय सदक्षिणान् ॥ 

ऋत्विग्भ्यो दक्षिणां दद्यादाशिषो वाचयेत्ततः ।  
एवं कृतायां शान्तौ तु मौढ्यदोषो विनश्यति ॥ 

उपाकर्म ततः कुर्युः सर्वे संभूय सादराः ।  
शान्तौ कृतायां गुरुणा शिष्याश्च फलभागिनः ॥ 

इत्येवं कथितो शान्तिः शुक्रदोषापनोदिनी ॥ 

॥ इति शुक्रमौढ्यशान्तिः ॥ 
